# Maailma kuulee

## 12.9.2024

## x) Lue ja tiivistä 

**Susanna Lehto 2022: Teoriasta käytäntöön pilvipalvelimen avulla (h4) (lähde: Susanna Lehto, https://susannalehto.fi/2022/teoriasta-kaytantoon-pilvipalvelimen-avulla-h4/)**

- Pilvipalvelinta vuokratessa määritellään, minkälainen virtuaalikone halutaan vuokrata, ja mistä datakeskuksesta se halutaan vuokrata.

- Pilvipalvelimeen tulee asentaa palomuuri, mutta siihen pitää muistaa tehdä reiät SSH-yhteyttä (etäyhteyttä) ja verkkopalvelinta varten.

- Jotta uudessa pilvipalvelimessa voi luoda uusia nettisivuja normaalina käyttäjänä, tulee palvelimeen luoda ensin itselleen sudo oikeudet, eli ns. "pääkäyttäjä" oikeudet.

- Myös pilvipalvelimen ohjelmat ja tietoturvapäivitykset on hyvä pitää ajantasalla, ne saa päivitettyä komennoilla `sudo apt-get update`, `sudo apt-get upgrade` ja `sudo apt-get dist-upgrade`.

**First Steps on a New Virtual Private Server - an Example on DigitalOcean and Ubuntu 16.04 LTS (lähde: Tero Karvinen, https://terokarvinen.com/2017/first-steps-on-a-new-virtual-private-server-an-example-on-digitalocean/)**

Tiivistetysti uuden pilvipalvelimen käyttöönotto tapahtuu seuraavassa järjestyksessä:

- Luo virtuaalinen palvelin jollain palveluntarjoajalla (esim. DigitalOcean).
- Kirjaudu palvelimelle oman virtuaalikoneen kautta root -käyttäjänä, ja valitse **aina** hyvä salasana.
- Tee palvelimen palomuuriin reikä etäyhteyttä varten ja laita palomuuri päälle.
- Luo itsellesi palvelimeen sudo -oikeudet.
- Lukitse root -käyttäjä ja estä sillä kirjautuminen etäyhteyden kautta.
- Päivitä palvelimen ohjelmistot.

## a) Vuokraa oma virtuaalipalvelin

> Klo 18:50

Ennen oman virtuaalipalvelimen vuokrausta laitoin virtuaalikoneeni tulille ja päivitin ohjelmistot tutulla komennolla `sudo apt-get update`.

Päätin vuokrata palvelimen DigitalOceanin kautta, sillä sen käyttöönotto käytiin tunnilla läpi, sain käyttöönotosta hyvät muistiinpanot itselleni ja siihen liittyviä ohjeita löytyi hyvin kurssin tämän viikon tehtävistä, ja koska sinne sai uutena käyttäjänä $200 edestä krediittiä.

Rekisteröidyin DigitalOcean sovellukseen GitHubin tunnuksia käyttäen. Tunnusten luonnissa piti varmistaa ettei ole robotti, ja valita neljään eri kuvaan oikeat vastaukset nuolinäppäimiä käyttäen.

![image](https://github.com/user-attachments/assets/4e8a3ef9-2e44-49ac-ae46-e9625065f405)

Ennen kirjautumista piti vielä täyttää itsestä tietoja, jokaiseen piti valita jotain tai ei päässyt eteenpäin.

![image](https://github.com/user-attachments/assets/28790a3b-c2fb-4d82-8cca-99245ba14031)

Seuraavaksi piti täyttää maksutiedot. Valitsin tässä vaiheessa mielummin kortin kuin PayPalin, koska ilmeisesti PayPalin kautta piti maksaa ennakkoon summa, kun taas kortin kautta saisi käyttöönsä ilmaiskrediitit ilman maksua. Syötin siis kortin tietoni ja jatkoin eteenpäin. 

![image](https://github.com/user-attachments/assets/23c8018a-4b6f-4ead-98b5-5ebfa6972827)

Seuraavaksi minua pyydettiin vahvistamaan 5 dollarin maksu kortiltani, eli ilmeisesti kuitenkin jotain piti maksaa että pääsi DigitalOceania käyttämään. Vahvistin maksun ja tunnusten luonti onnistui, ja sain käyttöön 200 dollaria krediitteinä.

![image](https://github.com/user-attachments/assets/568cfc00-5634-4852-8e6a-c7fb2b11e282)

Tunnusten luonnin jälkeen klikkasin sivun yläreunasta "Explore our Control Panel", ja sieltä klikkasin oikeasta yläreunasta "My account", ja kävin tarkistamassa että tietoni ovat oikein. Jostain syystä en päässyt pois profiilinäkymästä klikkaamalla logoa tai "Back to Control Panel" tai edes korjaamalla urlin, sillä se heitti minut jatkuvasti takaisin profiilisivulle. 

![image](https://github.com/user-attachments/assets/a5c8613c-de18-4a23-a312-f73391c87b6d)
(Kuvasta on poistettu sähköpostiosoitteeni.)

Kokeilin päivittää nimeäni, mutta en silti päässyt takaisin perusnäkymään. Kirjauduin siis ulos ja uudelleen sisään jotta pääsin takaisin etusivulle. Susannan raportista viisastuneena halusin myös asettaa hälytysrajat maksuihin, jotta muistaisin irtisanoa palvelun jos sitä en enää kurssin jälkeen haluaisi pitää. (lähde: Susanna Lehto, https://susannalehto.fi/2022/teoriasta-kaytantoon-pilvipalvelimen-avulla-h4/)

Valitsin päänäkymästä vasemmasta valikosta "Billing", jonka jälkeen sivun välilehdistä "Settings", ja sen alta "Billing Alert" -kohdasta "Enable Alert". Käytin Susannan logiikkaa, ja asetin rajaksi 4 dollaria, jotta varoitus tulisi joka kuukausi. (lähde: Susanna Lehto, https://susannalehto.fi/2022/teoriasta-kaytantoon-pilvipalvelimen-avulla-h4/)

![image](https://github.com/user-attachments/assets/f4ea7969-dd17-47a2-a7d5-34fff9ef8a3f)

Seuraavaksi aloin hankkimaan itselleni virtuaalipalvelinta valitsemalla vasemman reunan valikosta "Droplets", ja valitsemalla aukeavan sivun yläreunan vihreästä "Create" painikkeesta kohdan "Droplets".

![image](https://github.com/user-attachments/assets/c25319ed-4c1c-410f-b32e-e2fe2456f2f5)

Datakeskukseksi valitsin Amsterdamin, sillä se lienee lähimpänä, ja myös tunnilla oli puhetta siitä, että kannattaa valita lähinnä oleva datakeskus, jotta tiedonsiirrot sujuisivat mahdollisimman nopeasti.

![image](https://github.com/user-attachments/assets/f6e68b51-1883-47cd-93c8-8301ace7537f)

Käyttöjärjestelmäksi valitsin Debian 12 x64, sillä sitä olen nyt käyttänyt virtuaalikoneellakin.

![image](https://github.com/user-attachments/assets/4574846e-0b6c-45c9-97c8-b46cb012945c)

Seuraavaksi valitsin tyypin ja koon. Valitsin Basic -paketin tavallisella SSD-levyllä, ja 1 GB muistilla, nämä olin merkinnyt myös omiin muistiinpanoihini tunnilta.

![image](https://github.com/user-attachments/assets/8f731c27-540f-467f-b59b-a15e33f81f14)

Tunnilla tehtyihin muistiinpanoihini olin merkannut "ei lisäjuttuja", eli skippasin kaikki lisäpalvelut, jota DigitalOcean halusi minulle tarjota.

![image](https://github.com/user-attachments/assets/7ded8862-0fa5-4af7-b738-79dc0ebf9767)

Seuraavaksi valitsin autentikointimenetelmäksi salasanan, sillä en osaa käyttää SSH-avaimia. Tunnilta on muistunut jo mieleen Teron muistutukset siitä, että salasanan tulee **aina** olla hyvä, joten keksin vahvan salasanan root-käyttäjälle.

![image](https://github.com/user-attachments/assets/c049a614-3919-43cd-921f-dee5aa531b2f)

Vielä tarjottiin lisäpalveluita, joita en valinnut.

![image](https://github.com/user-attachments/assets/94285cab-5ca6-438b-8254-1809737f6e71)

Viimeisenä valitsin, kuinka monta palvelinta luon samoilla määrityksillä, ja nimesin virtuaalipalvelimeni ei-kovin-kuvaavalla-sanalla, ja painoin "Create Droplet".

![image](https://github.com/user-attachments/assets/dbf0f8c5-ce1c-44e1-a18a-57d0898c0084)

Hetken kuluttua virtuaalipalvelin oli valmis, ja sain IP-osoitteen tietooni.

![image](https://github.com/user-attachments/assets/7c39de4a-ee67-40ef-b63e-fdee2e8043c8)

## b) Alkutoimet omalla virtuaalipalvelimella

> Klo 19:35

Aloitin omien muistiinpanojen ja Tero Karvisen ohjeen (lähde: Tero Karvinen, https://terokarvinen.com/2017/first-steps-on-a-new-virtual-private-server-an-example-on-digitalocean/) mukaisesti koettamalla kirjautua virtuaalipalvelimeen root -käyttäjänä, mutta heti tuli virhe vastaan. 

![image](https://github.com/user-attachments/assets/da3b43b3-9e45-469a-83a1-6819915da7e9)

Kopioin IP-osoitteen ja liitin sen suoraan DigitalOceanista, joten mietin onkohan IP-osoitteen perään jäänyt jotain ylimääräisiä merkkejä, ja yritin samaa komentoa uudelleen manuaalisesti kirjoittamalla, mutta sama virheilmoitus toistui. Etsin ohjeen, jonka mukaan yritin saada SSH:n käyttöön (lähde: PhoenixNAP, https://phoenixnap.com/kb/how-to-enable-ssh-on-debian). Sovelsin ohjetta hieman (vaihdoin sudo apt -> sudo apt-get), ja ajoin komennon `sudo apt-get install openssh-server`. Syötin salasanan, ja vahvistin asennuksen y-kirjainta painamalla. Seuraavaksi testasin onko SSH nyt kunnossa, ja hyvältä näytti.

![image](https://github.com/user-attachments/assets/5e545724-3793-45ab-aa6f-4d5299d576b1)

Kokeilin uudestaan yhdistymistä virtuaalipalvelimeeni, ja nyt onnistui. Rootin salasanan syöttämisen jälkeen olin sisällä virtuaalipalvelimessani.

![image](https://github.com/user-attachments/assets/b08e7ada-3ace-4fea-8b39-3e2d57e81f3f)

Seuraavaksi etenin muistiinpanojeni mukaan, ja loin itselleni käyttäjän sudo oikeuksilla, keksin sille vahvan salasanan ja lisäsin nimen tietoihin.

![image](https://github.com/user-attachments/assets/9ebc04c3-62a3-4d05-8e52-a2b1fed17785)

Seuraavaksi lisäsin käyttäjän sudo -ryhmään komennolla `sudo adduser erikak sudo`. Testasin sen toimintaa toisella terminal -ikkunalla Teron ohjeen mukaisesti, ja sudo oikeudet olivat OK.

![image](https://github.com/user-attachments/assets/c52b32ba-264d-4b42-ad81-3cda25ab44e1)

Suljin root -yhteyden virtuaalipalvelimelle, ja lukitsin root -käyttäjän muistiinpanojeni mukaisesti. Teron ohjeen mukaan estin vielä root -kirjautumisen SSH:n kautta vaihtamalla sshd_config -tiedoston kohtaan "PermitRootLogin" **no**. 

![image](https://github.com/user-attachments/assets/fc83b8d6-dbfb-499d-962f-1f95e8ba6196)

Tässä vaiheessa tajusin tehneeni rootin lukitsemisen ja kirjautumisen eston virtuaalikoneelleni, en virtuaalipalvelimelle. Jätän korjaamisen myöhemmäksi, sillä haluan ensin laittaa palvelimen kuntoon.

Siirryin siis palvelimen puolelle, ja tein siellä root -käyttäjän lukitsemisen ja kirjautumisen eston.

![image](https://github.com/user-attachments/assets/502a3ca6-f719-45f7-ad7a-8522b8cc9c85)

Seuraavaksi tulimuuri päälle, mutta ensin reikä SSH-yhteyttä varten. Tämä ei tietenkään onnistunut suoraan, vaan palomuuri piti asentaa. Olin liian innoissani tekemässä asioita, sillä asennusvaihe lukee myös omissa muistiinpanoissani, mutta olin skipannut sen täysin.

![image](https://github.com/user-attachments/assets/7e4a0ec0-41a0-4b14-bb13-b921f84d5287)

Uusi yritys reiän luontia varten, siinä onnistuen. Perään tulimuuri päälle, sekin OK.

![image](https://github.com/user-attachments/assets/2cce17b6-fdcb-48f9-aa61-855e1dde7889)

Vielä loppuun ohjelmien päivitykset komennoilla `sudo apt-get update` ja `sudo apt-get dist-upgrade`. Kahvitauon paikka.

## c) Webbipalvelimen asennus virtuaalipalvelimelle

> Klo 20:27

Aloitin asentamaan Apache2 -palvelimen virtuaalipalvelimelleni komennolla `sudo apt-get -y install apache2` Teron ohjeen mukaisesti (lähde: Tero Karvinen, https://terokarvinen.com/2018/04/10/name-based-virtual-hosts-on-apache-multiple-websites-to-single-ip-address/).

Seuraavaksi vaihdoin testisivun sisällön, ja tarkistin että se vaihtui ja että sivu on näkyvissä.

![image](https://github.com/user-attachments/assets/36046acf-1f2e-4ad1-8923-aa6ea12f17d5)

Selaimella ei kuitenkaan vielä näkynyt mitään, ja muistinkin että palomuuriin ei ole tehty reikää yhteyttä varten, joten tein sen tässä välissä.

![image](https://github.com/user-attachments/assets/074e700c-6bde-4a6e-8fb8-77fbeaa89168)

Ja johan alkoi toimimaan! Testasin näkymän virtuaalikoneen selaimella, sekä oman puhelimeni nettiselaimella ja molemmilla näkyi sivu oikein.

![image](https://github.com/user-attachments/assets/a41e0b53-2ad6-4e5a-805d-a2ad79c11b6f)

Luin vielä Teron ohjeen ja omat muistiinpanoni läpi, etten vaan unohtanut mitään. Huomasin, etten ollut ajanut rootin kirjautumisen estämisen jälkeen komentoa `sudo service ssh restart`, joten ajoin sen vielä palvelimella ollessani. 

![image](https://github.com/user-attachments/assets/19f36f67-ca53-44d7-9c22-db52be42c9b1)

Nyt kaiken pitäisi olla valmista.

## Ylimääräiset säätämiset

> Klo 20.44

Otin vielä tehtäväkseni selvittää root -lukituksen poistamisen virtuaalikoneeltani, muuttaa palvelimen näkyvä nettisivu html-sivuksi ja asentaa micro virtuaalipalvelimelle. Aloitin virtuaalipalvelimen puolelta, kun siellä vielä olin.

Aloitin asentamalla micron, jotta voin sillä muokata index.html -sivua. Ajoin siis komennon `sudo apt-get install micro`.

Asennuksen jälkeen vaihdoin micron oletustekstieditoriksi viime tunnilta saaduilla Teron ohjeilla, eli lisäsin .bashrc -tiedoston viimeiseksi riviksi `export EDITOR='micro'`.

![image](https://github.com/user-attachments/assets/9ff2ee2b-6930-4e6d-a07d-4e7387c0e09f)

Seuraavaksi harjoittelin kansioissa liikkumista, menin suoraan /var/www/html/ -kansioon, ja aloin muokkaamaan oletussivua microlla. Viime kerrasta viisastuneena varmistin, että kirjoitan index.html -tiedoston varmasti oikein, eli että muokkaan jo olemassa olevaa, enkä luo uutta. Muokkauksen jälkeen tallensin tiedoston sudo -oikeuksilla.

![image](https://github.com/user-attachments/assets/8c26cf00-378e-4e28-8112-e382fb479406)

Testasin vielä curlilla sekä puhelimen selaimella, että sivu on varmasti päivittynyt, ja olihan se.

![image](https://github.com/user-attachments/assets/e4103f2e-308e-40af-970a-debb0b8f107c)

> Klo 20:58

Seuraavaksi root -lukituksen purun kimppuun. Vaihdoin itseni takaisin virtuaalikoneen terminaaliin kirjoittamalla palvelimen terminaaliin "exit".

![image](https://github.com/user-attachments/assets/9b45a095-3b34-45a5-bfc2-45f714005de8)

Ensin ajattelin korjata tehdyt muutokset tiedostoon, joka estää root -kirjautumisen. Red Hat Documentationin sivuilta löytämässäni artikkelissa jossa yritetään ottaa rootin kirjautuminen käyttöön kerrottiin, että jos rivin edessä on #, on se kommenttirivi eikä silloin "päde". (lähde: Red Hat, Inc., https://docs.redhat.com/en/documentation/red_hat_enterprise_linux/6/html/v2v_guide/preparation_before_the_p2v_migration-enable_root_login_over_ssh#Preparation_Before_the_P2V_Migration-Enable_Root_Login_over_SSH). 

Saman pistin omassa tiedostossani merkille, joten halusin vielä käydä kurkkaamassa virtuaalipalvelimen puolella, onko sielläkin kommenttimerkki kohdallaan. Kirjauduin toisella terminaali-ikkunalla virtuaalipalvelimelle, ja menin katsomaan tiedostoa. Siellä kommenttimerkkiä ei ollut, eli virtuaalipalvelimen osalta root -kirjautuminen on saatu estettyä, mutta omat säätämiseni virtuaalikoneelle eivät olleet onneksi tehneetkään vahinkoa.

En tehnyt siis virtuaalikoneella tiedostoon muutoksia, koska en muistanut mitä kohdassa luki ennen kuin kirjoitin siihen "no", eikä sillä nyt ollut väliäkään kun rivi on kommenttina.

Halusin kuitenkin unlockata rootin kirjautumisen, jonka olin ehtinyt estää virtuaalikoneellani. Löysin siihen ohjeet GeeksforGeeksin sivuilta (lähde: GeeksforGeeks, https://www.geeksforgeeks.org/how-to-unlock-a-locked-user-account-in-linux/), kun googletin olisiko komento niinkin yksinkertainen kuin `sudo usermod --unlock root`.

Kokeilin purkaa lukitusta ohjeen mukaan, ja tarkistin onko lukitus poistunut. `sudo grep root /etc/shadow` -komennon jälkeen tulostuvassa rivissä on edelleen huutomerkki käyttäjätunnuksen jälkeen, eli tunnus on edelleen lukossa.

![image](https://github.com/user-attachments/assets/12155932-19c1-4764-834e-61543cb4cc67)

Purkukomennon jälkeen tosin tulikin tietoa siitä että tunnuksen avaus johtaisi salasanattomaan käyttäjään, mikä ei tietenkään root -käyttäjälle ole hyvä. Tutkin siis lisää tietoa komenosta `usermod -p` ennen kuin uskalsin kokeilla sitä. 

Avasin ohjeita komennolla `man usermod`, ja luin ohjeita kohdasta -p. Ohje pyytää välttämään tätä komentoa, sillä asetettu salasana on nähtävillä "käyttäjille jotka listaavat prosesseja", eli oletan että se tarkoittaa sitä, että salasana saattaa olla näkyvillä esimerkiksi jossain lokissa jälkikäteen.

Luin vielä rootista lisää Debianin sivuilta (lähde: Debian, https://wiki.debian.org/Root), ja jäin miettimään loinko root -käyttäjää erikseen virtuaalikonetta asentaessani. Luin oman raporttini ja Teron ohjeen (lähde: Tero Karvinen, https://terokarvinen.com/2021/install-debian-on-virtualbox/) uudestaan, enkä huomannut kohtaa jossa olisin erikseen asettanut muuta salasanaa kuin omalle käyttäjälleni jonka loin virtuaalikoneen luontivaiheessa. 

Kysyin asiaa vielä chatGPT:ltä, että mistä tiedän onko koneellani root -käyttäjä vai ei, ja vastauksen yhdessä osassa pyydettiin tarkistamaan onko root -käyttäjä lukittu, hieman eri tavalla kuin GeeksforGeeksin ohjeessa. Kokeilin siis komentoa `sudo passwd -S root`, ja vastauksessa rootin jälkeen oli L, eli tunnus on lukossa. 

![image](https://github.com/user-attachments/assets/e13776a0-b9e2-469d-abfe-889c624809a9)

ChatGPT:n lopputuleman kautta uskalsin jättää root -tunnuksen lukkoon. Täytyy muistaa kysyä tätä seuraavalla tunnilla!

> Klo 21:27 hommat purkissa

- Erika Koskinen

---

Tätä dokumenttia saa kopioida ja muokata GNU General Public License (versio 2 tai uudempi) mukaisesti. http://www.gnu.org/licenses/gpl.html

Pohjana Tero Karvinen 2024: Linux Palvelimet 2024 alkusyksy, https://terokarvinen.com/linux-palvelimet/.
